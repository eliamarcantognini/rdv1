{TITLE} Introduzione RdV

# Regola di Vita
<span class="ut">Un'introduzione per sognare.</span>

## Dal Vangelo secondo Giovanni
<span class="ut">Gv 15, 3 - 12</span>  

Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli.

## Cos'è la Regola di Vita?

Chiunque vuole seguire Gesù ed essere suo discepolo deve saper riconoscere la sua azione educatrice nella propria vita.  
Il primo grande educatore della nostra vita, infatti, è Dio stesso che per ciascuno di noi ha preparato delle tracce che ci ha trasmesso nel Vangelo.  
Ognuno, allora, ha il compito di mettersi con fiducia davanti al Vangelo e cogliere le linee che sono per la vita e per questa soltanto, e fissarle in una regola di vita che sia un po’ il timone, il punto di riferimento che orienta e guida il proprio cammino spirituale.  
La "regola di vita” è uno strumento per fare spazio al Signore, per accogliere la sua presenza, per ricevere da lui la stabilità di cuore necessaria alla pienezza di vita.  
Avere una regola di vita è un’opportunità che ogni persona, giovane e adulto, dovrebbe darsi, proprio per raggiungere quel *chi sono* e quel *come posso essere al meglio ciò che sono*.


## Come fare una Regola di Vita?

Gli interventi di Dio nella nostra vita sono tanti e si manifestano ogni giorno attraverso la sua Parola.  Ciascuno dovrebbe allora avere una pagina particolare della Parola in cui si rispecchia perché può rileggervi tutto il suo cammino.  
È importante amare la pagina del Vangelo che si è scelta per sé, perché essa deve essere un punto solido, su cui costruire una regola di vita. Se il fondamento non è sicuro, tutto crolla in breve tempo, o lascia aperta la strada a indecisioni, insicurezze, mentre la regola di vita deve garantire, prima di tutto, la solidità in campo spirituale ed un’autentica vita cristiana.  
Quando si è compreso, attraverso quale brano della Parola, Dio ci interpella personalmente, si può iniziare a chiedersi come Gesù vive la preghiera, la fede, la comunità e quindi il rapporto con gli altri in famiglia, a scuola, al lavoro, nel gruppo in oratorio, o altro; vale per il servizio, per la missione e la testimonianza, perché lui solo è il nostro unico punto di riferimento se vogliamo vivere da veri discepoli.
Fissati i punti del vivere di Cristo, come appaiono dalla Parola, diventa necessario riferirli alla propria esistenza e quindi renderli concreti.

## A cosa serve?

Per la libertà; una vita libera è una vita che ha un fine, degli obiettivi, delle risorse e che le organizza per non perire nel caos delle proprie emozioni, del mi piace/non mi piace, mi sento/non mi sento, mi va/non mi va. La regola aiuta nei momenti di fatica, di disorientamento per non smarrirsi. Aiuta a rimanere aperti a Dio. Va periodicamente verificata e riscelta o riveduta.

## Come funziona?

Mette in ordine gli obiettivi, orienta verso il senso della vita (Dio è il fine!). Ogni giornata è piena di piccoli obiettivi. Il primo disordine è lasciare che gli obiettivi facciano scomparire l'Obiettivo.